به نام خدا

# آشنایی با چارچوب ITIL

چارچوب ITIL 1یا کتابخانه زیرساخت فناوری اطلاعات، مجموعه‌ای از به‌‌روش‌های (Best Practice) مرتبط با مدیریت خدمات فناوری اطلاعات (ITSM) است. مدیریت خدمات فناوری اطلاعات به چرخه ای اطلاق می‌شود که از شناسایی نیاز مشتری آغاز شده و تا مرتفع ساختن آن نیاز در قالب ارائه خدمات فناوری اطلاعات ادامه دارد. در سال‌های گذشته، جمعی از متخصصان و خبرگان این حوزه گرد هم آمدند تا با جمع‌آوری مجموعه کاملی از به‌روش‌های مؤثر در بهبود ارائه خدمات فناوری اطلاعات، گامی در راستای کمک به این صنعت نوظهور بردارند. نتیجه فعالیت این جمع در طی این سالها چندین نسخه از چارچوبی تحت عنوان ITIL یا همان Information Technology Infrastructure Library بوده است. این چارچوب با ارائه مجموعه‌ای از فرایندها در کنار پیشنهادهایی برای واحدهای سازمانی سعی داشته است تا در ارائه کارآمد و اثربخش خدمات، نقشی موثر داشته باشد.
در تمامی سازمان‌ها و بخش‌های مختلف سازمانی، طراحی و پیاده‌سازی فرایندهای استانداردسازی شده، نقش مهمی را در کیفیت ارائه خدمات آن بخش و یا سازمان ایفا می‌کند. طراحی و مستندسازی یک فرایند کمک می‌کند تا کلیه کارکنان درگیر در آن، فارغ از سلایق شخصی و ترجیحات خود، با پیگیری مجموعه اقدامات از پیش تعریف شده در روش‌های اجرایی و مستندات مرتبط، به‌طور یکسان به ایفای نقش پرداخته و نتیجه نهایی نیز با کیفیت مطلوب و مورد انتظار در اختیار مخاطب قرار گیرد. همچنین دنبال کردن یک فرایند واحد توسط افراد مختلف در سازمان، امکان پایش و کنترل کیفیت فعالیت‌ها را تسهیل کرده و اقدامات مدیریتی مورد نیاز در این رابطه را نیز شفاف‌تر خواهد نمود. مؤلفان چارچوب ITIL با بررسی فعالیت‌های رایج در واحدهای فناوری اطلاعات و تحلیل اقدامات مورد نیاز در راستای ارائه خدمات با کیفیت، مجموعه‌ای از فرایندها را همراه با توصیه‌هایی کارآمد در رابطه با هریک از آنها، به مخاطبان این چارچوب ارائه نموده‌اند. مجموعه این فرایندها در 5 مرحله (یا فاز) تقسیم‌بندی و تحت عنوان چرخه عمر خدمت (Service Lifecycle) معرفی شده اند. این 5 مرحله عبارتند از:
    • استراتژی خدمت (Service Strategy):
هدف از این مرحله پاسخ به پرسش‌ها و ابهاماتی نظیر چرایی ارائه خدمت است. اینکه مخاطبان و استفاده‌کنندگان این خدمت چه افرادی هستند و استفاده از آن چه ارزشی را برای آنها ایجاد خواهد نمود.
    • طراحی خدمت (Service Design):
در مرحله طراحی می‌کوشیم تا با استفاده از دانش فنی کارشناسان و تجربیات قبلی، جنبه‌های مختلف یک خدمت را بر اساس تحلیل‌ها و تصمیمات اخذ شده در مرحله قبلی، مورد برنامه ریزی و طراحی قرار دهیم. جنبه‌هایی نظیر امنیت، ظرفیت، دسترس پذیری، استمرار، تامین کنندگان و … در این مرحله مورد توجه و طراحی قرار خواهند گرفت.
    • انتقال خدمت (Service Transition):
این مرحله با استفاده از طراحی صورت گرفته در مرحله قبل، خدمت را به سمت اجرایی شدن سوق می‌دهد. در این مرحله فعالیت‌هایی نظیر مدیریت تغییرات، مدیریت دانش، مدیریت پروژه از اقدامات اصلی محسوب شده و در معرفی موفق یک خدمت جدید نقشی به‌سزا خواهند داشت.
    • عملیات خدمت (Service Operation):
پس از معرفی خدمت به محیط عملیاتی، اکنون زمان پشتیبانی آن فرارسیده است. چارچوب ITIL با معرفی 5 فرآیند در این مرحله، کلیه جوانب ممکن در پشتیبانی و نگهداری روزمره یک خدمت فناورانه را مورد توجه و پوشش قرار داده است. فرایندهایی نظیر مدیریت درخواست‌ها، مدیریت حوادث، مدیریت مشکلات و … از مجموعه فرایندهای این مرحله محسوب می‌شوند.
    • بهبود مستمر خدمت (Continual Service Improvement):
از آنجایی که فضای اطراف ما و نیازهای استفاده کنندگان از خدمات همواره در حال تغییر است لذا، وجود نظامی جهت پاسخگویی به این تغییرات الزامی خواهد بود. چارچوب ITIL با پیش‌بینی این مرحله سعی کرده تا ضرورت وجود مجموعه‌ای از فعالیت‌ها جهت به‌روزرسانی و بهبود خدمات در حال ارائه توسط سازمان‌ها و ارائه کنندگان خدمات را یادآور شود.


 فرایندهای ITIL کدامند؟
در تعاریف پایه‌ای، واژه فرایند به مجموعه‌ای از فعالیت‌ها که با ساختاری مشخص در کنار هم چیده شده‌اند و با دریافت یک یا چند ورودی مشخص، آنها را به خروجی مشخص تبدیل کرده و نتیجه را در اختیار مشتری (یا همان مخاطب) آن قرار می‌دهد اطلاق می‌شود. در این بخش به معرفی برخی از پرکاربردترین فرایندهای معرفی شده در چارچوب ITIL می‌پردازیم. باید توجه داشت که شرکت‌ها و سازمان‌های مختلف با توجه به وجود تفاوت در سطح بلوغ سازمانی و فرایندیِ خود باید فرایندهایی را متناسب با نیازها و اولویت‌های سازمانی خود جهت استقرار در سازمان انتخاب کنند و ضرورتی مبنی بر استقرار یکباره از کلیه فرایندهای ITIL وجود ندارد. در انتخاب فرایندها باید این نکته را نیز در نظر داشت که بسیاری از فرایندها در کنار فرایند دیگری دارای اثربخشی بوده و به تنهایی نمی‌توانند کارآیی لازم را داشته باشند. در ادامه به معرفی مختصری از فرایندهای رایج و پرکاربرد در این چارچوب می‌پردازیم.
- مدیریت حوادث:
مدیریت حوادث (Incident Management) می‌کوشد تا با برقراری یک نظام استاندارد جهت گزارش‌دهی، ثبت، پیگیری و رفع حوادث به‌وجود آمده، وقفه‌های برنامه ریزی نشده در ارائه خدمات را به حداقل رسانده و آنها را در کوتاه‌ترین زمان ممکن برطرف نماید. این فرایند یکی از پرکاربردترین فرایندها در بین مجموعه فعالیت‌های روزمره واحدهای فناوری اطلاعات است. طراحی و استقرار بهینه این فرایند در سطح سازمان می‌تواند تأثیر شگرفی در بهبود کیفیت خدمت رسانی به ذینفعان خدمات فناوری اطلاعات ایجاد نماید. بسیاری از حوادث ممکن است تأثیری در تداوم سرویس‌دهی نداشته باشند و تنها پارامترهایی از کیفیت سرویس را متأثر نمایند.
- مدیریت مشکلات:
مدیریت مشکلات (Problem Management) را می‌توان به عنوان مکمل فرایند مدیریت حوادث معرفی کرد؛ به این نحو که در بسیاری از موارد، بروز حوادث ناشی از وجود مشکلی است که در آن مرحله ناشناخته بوده و نیازمند بررسی‌های عمیق‌تر و با در نظر گرفتن جزئیات بیشتر فنی است. لذا استقرار این فرایند در سازمان به شناسایی اصولی مشکلات و عوامل بروز حوادث خواهد انجامید. به بیان دیگر، مشکلات بر خلاف حوادث، سبب بروز اختلال در سرویس‌دهی می‌شوند و لذا ضروری است که هر چه سریع‌تر مرتفع گردند.
    • مدیریت سطح خدمت:
یکی از چالش‌های رایج در تعاملات بین ارائه کنندگان خدمات و استفاده کنندگان از آنها، عدم شفافیت در سطوح کمی و کیفی این خدمات است. راهکار اصولی جهت فائق آمدن بر این چالش، طراحی، مذاکره و توافق بر سر سطوح کیفی و کمی مورد نظر طرفین است. نتیجه این توافقات در سندی تحت عنوان توافقنامه سطح خدمت یا همانSLA  (مخفف Service Level Agreement) مستند خواهد شد. استقرار این فرایند و مجموعه خروجی‌های آن در سازمان را می‌توان ستون فقرات مدیریت خدمات فناوری اطلاعات در سازمان در نظر گرفت.
    • مدیریت تغییرات
از آنجایی که نیاز به تغییر در سطح سازمان همواره متصور است  لذا وجود یک روش واحد جهت دریافت نیازها، بررسی آن‌ها و کنترل کامل مراحل اعمال آن تغییر یکی از اصول اولیه مدیریت محسوب می‌گردد. شما پس از راه اندازی کامل این فرایند در سازمان می‌توانید از تحت کنترل بودن تغییرات اطمینان حاصل کرده و دیگر نگران طبعات ناشی از تغییرات غیر مجاز نباشید.
    • مدیریت نشر و استقرار
همواره پس از اعمال تغییرات در محیط‌های توسعه‌ای (Development Environments) به منظور اصلاح مشکلات و یا افزودن قابلیت‌های جدید، نیازمند انتشار و استقرار نتیجه و یا محصول جدید تحت عنوان نسخه‌ای جدید در محیط واقعی و عملیاتی (Production Environments) هستیم. نظام‌مند شدن امور مربوط به برنامه‌ریزی، هماهنگی و اجرای فعالیت‌های مورد نیاز در این رابطه را می‌توان هدف اصلی طراحی و پیاده سازی این فرایند در سازمان‌ها دانست.
    • رسیدگی به درخواست‌ها
یکی از فعالیت‌های روزمره در فضای فناوری اطلاعات، رسیدگی به درخواست‌های متنوع استفاده‌کننده از خدمات است. با طراحی و استقرار یک فرایند بهینه و متمرکز در سطح سازمان جهت دریافت، ثبت و رسیدگی به این درخواست‌ها می‌توانید از جلب رضایت مشتریان و هم‌چنین بهره‌وری در بین تیم فناوری اطلاعات اطمینان حاصل کنید.
    • مدیریت دارایی‌ها و پیکربندی
در چارچوب ITIL تأکید ویژه‌ای برروی مدیریت دارایی‌ها و تجهیزات تحت کنترل فناوری اطلاعات شده است. این مدیریت از تشکیل یک پایگاه داده (CMDB) جهت ثبت اطلاعات مربوط به تجهیزات و دارایی‌ها و هم‌چنین پیکربندی هریک از آن‌ها آغاز شده و با فعالیت‌های مربوط به پایش وضعیت تجهیزات، کنترل و نظارت برروی تغییرات آن‌ها و ممیزی‌های دوره‌ای دنبال می‌شود.
    • مدیریت دانش
در عموم سازمان‌ها دانش به عنوان یکی از دارایی‌های استراتژیک و و البته ناملموس مورد توجه قرار گرفته و در نتیجه مدیریت آن نیز حائز اهمیت خواهد بود. سازمان‌هایی که توانسته‌اند مدیریت دانش را در سطح سازمان نهادینه کنند به‌طور حتم با بهره‌وری بالاتری در حال فعالیت هستند و از انجام دوباره‌کاری و تکرار خطاهای گذشته اجتناب خواهند نمود. با توجه به تنوع فعالیت‌ها و تخصص‌های حوزه فناوری اطلاعات توجه به امر مدیریت دانش تأثیر بسزایی در خروجی و نوع عملکرد واحدهای این حوزه خواهد داشت.
    • مدیریت امنیت اطلاعات
محافظت از اطلاعات، ارتباطات و کلیه دارایی‌های با اهمیت در فضای فناوری اطلاعات مستلزم بذل توجه ویژه به مقوله امنیت است. در چارچوب ITIL به‌طور خاص فرایندی به این منظور در نظر گرفته شده تا سازمان را در این حوزه یاری کند. استقرار این فرایند در سازمان کمک می‌کند تا کلیه اقدامات و فعالیت‌های تأثیرگذار در حوزه فناوری اطلاعات از جنبه امنیتی نیز مورد بررسی و تایید قرار گیرند. تدوین مجموعه دستورالعمل‌ها و سیاست‌گذاری مورد نیاز در حوزه امنیت اطلاعات نیز از دستاوردهای طراحی و پیاده‌سازی این فرایند در سازمانهاست.
    • مدیریت دسترس پذیری
یکی دیگر از نیازمندی‌ها در رابطه با خدمات کلیدی و حیاتی فناوری اطلاعات توجه به مقوله دسترس پذیری (Availability) آن‌هاست. به‌طور مثال چنان‌چه شما نیاز داشته باشید تا یک خدمت در تمامی ساعات شبانه روز و تمامی روزهای هفته و سال و یا به اصطلاح 24*7*365 در دسترس باشد، باید طراحی مناسب را به‌طور ویژه در این زمینه مورد توجه قرار دهید. هم‌چنین لازم است تا پس از طراحی و استقرار خدمت، اقدامات مربوط به پایش میزان در دسترس بودن خدمت و نیز ریشه‌یابی عواملی که باعث ایجاد وقفه در ارائه خدمت شده‌اند را لحاظ کنید.
    • مدیریت استمرار خدمات فناوری اطلاعات
استمرار در فعالیت‌های کسب و کار امری اجتناب ناپذیر است و در نتیجه شناسایی و کنترل عوامل و تهدیداتی که ممکن است باعث بروز وقفه در فعالیت‌های کسب و کار شوند جزء اصول موردتوجه در این حوزه است. از آنجا که در عموم سازمان‌ها بروز وقفه در خدمات فناوری اطلاعات، خود باعث بروز وقفه در فعالیت‌های کسب و کار می‌شود، لذا در چارچوب ITIL به‌طور خاص فرایندی جهت توجه به این مقوله در نظر گرفته شده است. نتیجه به اجرا درآوردن این فرایند در سطح سازمان، شناسایی، تحلیل و کنترل ریسک‌هایی است که ممکن است باعث بروز وقفه در ارائه خدمات فناوری اطلاعات شوند (ریسک‌هایی مانند بحران‌های طبیعی سیل، زلزله، آتش‌سوزی و یا ریسک‌های محیطی مانند قطع برق و بسیاری موارد دیگر در این رابطه مورد توجه قرار خواهند گرفت).
    • مدیریت رویداد
توجه به وضعیت اجزاء و تجهیزات حیاتی در ارائه خدمات یکی از اصول اولیه جهت حفظ پایداری خدمت و ارائه آن همراه با کیفیتی مطلوب است. فرایند مدیریت رویداد (Event Management) تلاش دارد تا کلیه تغییر وضعیت‌های مهم در سیستم‌ها، زیرسیستم‌ها و تجهیزات مؤثر را مورد پایش قرار داده و در صورت بروز هرگونه حادثه در کوتاه‌ترین زمان ممکن، مسئولان ذیربط را مطلع کند، حتی قبل از آنکه استفاده کنندگان از خدمات از بروز مشکل مطلع شوند.
    • مدیریت ظرفیت
تأمین ظرفیت مورد نیاز جهت حفظ کیفیت خدمات همواره یکی از چالش‌های سازمان‌ها بوده است؛ چرا که تأمین ظرفیت بیش‌تر، همواره با صرف هزینه‌های بیش‌تر نیز همراه است (مواردی مانند فضای ذخیره‌سازی، پهنای باند، ترافیک اینترنت، قدرت پردازش و … نمونه‌هایی از ظرفیت مورد نیاز در سازمان‌هاست). از آن‌جایی‌که همواره ظرفیت به هر میزان که تأمین شود مورد استفاده نیز قرار خواهد گرفت، پس سازمان تمایل دارد تا همواره ظرفیت را در وضعیتی بهینه و با صرف حداقل هزینه ممکن حفظ نماید. هدف نهایی این فرایند نیز حفظ شرایط مطلوب سازمان است که با تحلیل و برنامه ریزی و در نهایت تدوین سند «برنامه ظرفیت» سعی در تحقق آن دارد.
    • مدیریت سبد خدمات
برقراری توازن بین نیازهای کسب و کار از یکسو و خدمات درحال ارائه از سوی دیگر یکی از اصول اولیه در مدیریت خدمات فناوری اطلاعات است. در این میان، فرایند مدیریت سبد خدمات (Service Portfolio Management) در تلاش است تا با برقراری این توازن بتواند ضمن حفظ رضایتمندی مشتریان و استفاده‌کنندگان از خدمات، جایگاه اثربخش و کارآمد ارائه کننده خدمات را نیز تثبیت نماید.
    • مدیریت مالی
در بسیاری از سازمان‌ها هزینه‌های مرتبط با واحد فناوری اطلاعات درصد بسیار ناچیزی از هزینه‌های جاری سازمان را به خود تخصیص می‌دهد و همین امر باعث شده که در بسیاری از مواقع توجه به مدیریت مالی در واحدهای فناوری اطلاعات از اهمیت بسیار پایینی برخوردار شود. در چارچوب ITIL توجه به این فرایند نیز مورد تأکید قرار گرفته و توصیه شده است که حتی ارائه‌کنندگان خدمات درون سازمانی نیز به فعالیت‌هایی نظیر مدیریت بودجه، حسابداری و صدور صورتحساب برای استفاده‌کنندگان از خدمات توجه داشته باشند.
